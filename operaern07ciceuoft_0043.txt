PRO FLACCO. CAP. 29. 29

stantibus Hierosolymis, pacatisque Judaeis, tamen
istorum religio sacrorum a splendore hujus imperii,
gravitate nominis nostri, majorum institutis, abhor-
rebat: nunc vero hoc magis, quod illa gens, quid de
imperio nostro sentiret, ostendit armis: quam cara
Diis immortalibus esset, docuit, quod est victa, quod
elocata, quod servata.

XXIX. Quamobrem, quoniam, quod crimen esse
voluisti, id totum vides in laudem esse conversum;
veniamus jam ad civium Romanorum querelas. Ex
quibus sit sane prima Deciani. Quid tibi tandem,
Deciane, injuriae factum est? Negotiaris in libera ci-
’ vitate. Primum patere, me esse curiosum. Quousque
negotiabere ? praesertim cum sis isto loco natus. An-
nos jam triginta in foro versaris; sed tamen in Per-
gameno. Longo intervallo, si quando tibi peregrinari
commodum est, Romam venis : affers faciem novam,
nomen vetus, purpuram Tyriam : in quo tibi invideo,
quod unis vestimentis tamdiu lautus es.

Verum esto: negotiari libet: cur non Pergae'? Smyr-
nae? Trallibus ’ἓ ubi et multi cives Romani sunt, et
jus a nostro magistratu dicitur. Otium te delectat:
lites, turba, praetor, odio est: Graecorum libertate
gaudes. Cur ergo unus tu Apollonidenses, amantis-
simos populi Romani fidelissimosque socios, miserio-
res habes, quam aut Mithridates, aut etiam pater tuus,
habuerit unquam? Cur his per te frui libertate sua,
cur denique esse liberis, non licet? Homines sunt
tota ex Asia frugalissimi, sanctissimi, a Graecorum
luxuria et levitate remotissimi, patresfamilias suo
contenti, aratores, rusticani: agros habent et natura
perbonos, et diligentia culturaque meliores. In hisce
agris tu praedia habere voluisti. Omnino mallem, (et

magis erat tuum, si te crassi agri delectabant) hic
alicubi in Crustumino aut in Capenati paravisses.

Verum esto z Catonis est dictum, Pedibus compen-
sari pecuniam. Longe omnino a Tillijerg ad Caicum ι

